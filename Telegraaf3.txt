Warmste september ooit in Duitsland, Frankrijk en Zwitserland
OFFENBACH - September 2023 was de warmste septembermaand ooit in Duitsland, Frankrijk en Zwitserland sinds de metingen begonnen, melden de weerdiensten van deze landen. Het was in alle drie de landen ruim 3 graden warmer.
De Duitse weerdienst DWD meldt vrijdag op basis van voorlopige resultaten dat de gemiddelde temperatuur uitkwam op 17,2 graden. Dat is 3,4 graden hoger dan gemiddeld voor de huidige referentieperiode, die loopt van 1991 tot 2020. In een verklaring spreekt de weerdienst van een „voortzetting van de zomer in plaats van de start van de herfst.”
„De uitzonderlijke temperaturen in de recordmaand september dit jaar in Duitsland zijn nog meer bewijs dat we ons midden in de klimaatverandering bevinden”, stelt Tobias Fuchs, hoofd van de klimaat- en milieudivisie van de DWD. Volgens de DWD werden er veel zomerse dagen gemeten waarop het warmer was dan 25 graden en was er sprake van een opmerkelijk hoog aantal dagen met temperaturen van meer dan 30 graden. De hoogst gemeten temperatuur in september werd genoteerd in Waghäusel-Kirrlach. Daar werd het op 12 september 33,3 graden. De metingen begonnen in Duitsland in 1881.
Frankrijk
Met een gemiddelde temperatuur van 21,5 graden was het ook in Frankrijk de warmste septembermaand sinds de metingen begonnen in 1900, meldt de Franse weerdienst Météo France vrijdag. Het was 3,6 graden warmer dan in de referentieperiode van 1991 tot 2020.
Volgens Météo France was september in Frankrijk bijna even warm als het dit jaar in juni was. In sommige plaatsen was het tot 4 graden warmer dan het langjarig gemiddelde. Ook de Franse weerdienst wijst in een bericht op de invloed van klimaatverandering op de lengte en intensiteit van hittegolven, zoals aan het begin van september.
Zwitserland
In Zwitserland was het eveneens de warmste september ooit, maakte MétéoSuisse vrijdag bekend. „Een aanhoudend warme en zonnige periode aan het begin van de maand leidde tot de warmste en plaatselijk zonnigste september sinds het begin van de metingen.” Met een landelijk gemiddelde van 14,2 graden was het 3,8 graden warmer dan het gemiddelde van 1991 tot 2020. Het vorige septemberrecord van 13,3 graden dateerde uit 1961.

