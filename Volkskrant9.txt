Rentepercentage studieschuld stijgt naar hoogste niveau in veertien jaar tijd
De rente die (oud-)studenten over hun studieschuld moeten betalen, stijgt op 1 januari 2024 naar het hoogste niveau in veertien jaar tijd. Het rentepercentage gaat dan van 0,46 procent naar 2,56 procent, laat de Dienst Uitvoering Onderwijs (DUO) weten.
Minister-president Mark Rutte geeft een gastcollege op de Universiteit Leiden.Beeld ANP / Nico Garstman
De vervijfvoudiging komt voort uit de gestegen rente die de overheid zelf moet betalen om geld te lenen. De rente op studieleningen is gekoppeld aan de rente op staatsobligaties die vijf jaar lopen.
Dat de rente hard stijgt, wil niet direct zeggen dat de kosten meteen stijgen voor iedereen die moet terugbetalen. De rente wordt voor oud-studenten steeds voor vijf jaar vastgezet. Wie geluk heeft met de timing, kan dus nog vijf jaar profiteren van de lage rente van iets minder dan een half procent. Wie daarentegen in het afgelopen jaar een vervolgopleiding heeft afgerond, krijgt vanaf januari te maken met het hogere rentepercentage. Hetzelfde geldt voor oud-studenten van wie de rentevaste periode eind dit jaar afloopt.
Studenten en terugbetalers kunnen het nieuwe percentage dat op hen van toepassing is uiterlijk 18 oktober zien in Mijn DUO. Ze hebben daar per mail al een aankondiging over ontvangen.
Tegenwoordig mogen bijna alle studenten 35 jaar doen over het terugbetalen van hun studieschuld. De groep die voor 2015 studeerde, moet dat in 15 jaar doen. Voor deze mensen geldt ook een eigen rentepercentage. Dat stijgt van 1,78 procent nu naar 2,95 procent vanaf 1 januari.
Aangepast op persoonlijke situatie
Onderwijsminister Robbert Dijkgraaf kan zich ‘goed voorstellen’ dat studenten zich zorgen maken over de hogere lening. Hij zegt dat DUO de rente die afgestudeerden moeten betalen op hun studielening aanpast op hun persoonlijke situatie. ‘Heb je bijvoorbeeld weinig inkomen, dan betaal je maandelijks ook weinig terug.’ Bovendien denkt de bewindsman dat herinvoering van de basisbeurs en tijdelijke tegemoetkomingen voor de inflatie en energiekosten voor een deel van de studenten zorgen voor ‘financiële rust’.
Volgens het Interstedelijk Studenten Overleg (ISO) krijgen studenten met de ene financiële klap na de andere te maken. ‘Het lijkt wel een spelletje financiële roulette: op welk rentepercentage komt het rad dit jaar uit?’, zegt voorzitter Demi Janssen. ‘Wij roepen de politiek daarom op om een renteplafond in te stellen. Dit voorkomt torenhoge rentes en biedt studenten meer zekerheid.’
De rente op studieschulden stond zes jaar lang op 0 procent. Vorig jaar ging de rente voor het eerst in jaren al wat omhoog.

