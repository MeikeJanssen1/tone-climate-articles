Vals spel in het online schaken is een plaag: camera’s en een onzichtbare hand tegen bedrog
Magnus Carlsen en Hans Niemann hebben hun ruzie over vals spel in het schaken bijgelegd. De rel resoneert nog na. In partijen online zijn vermoedens over bedrog niet uitzonderlijk. chess.com, het grootste platform, worstelt ermee.
Grootmeester Max Warmerdam legt uit hoe er nog vals gespeeld kan worden bij online schaakwedstrijden.Beeld Klaas Jan van der Weij / de Volkskrant
Iets voor vijven in de middag neemt internationaal grootmeester en voormalig Nederlands kampioen schaken Max Warmerdam (23) in zijn appartement in Tilburg plaats achter zijn computer. Het is tijd voor Titled Tuesday, een wekelijks toernooi op het platform chess.com, waarin schakers het online in elf ronden blitz tegen elkaar opnemen. Voor de winnaar ligt 1.000 dollar (940 euro) klaar. Tot de bijna 600 deelnemers behoren deze dag ook de topspelers Hikaru Nakamura en Alireza Firouzja.
Als Warmerdam – afgelopen zomer met een rating van 2645 even voor het eerst in de top-100 – zich aanmeldt, verschijnt onmiddellijk een mededeling van de organisator. ‘Wij kunnen naar eigen goeddunken uw deelname aan dit evenement op elk moment en om welke reden dan ook weigeren of stopzetten.’
Hij klikt door naar het reglement. Daar wordt het al specifieker. ‘Alle zetten moeten van jezelf zijn.’ ‘Speel niet vals.’ ‘Ontvang geen hulp van anderen; ouders, vrienden, coaches of andere spelers inbegrepen.’ ‘Gebruik geen schaakcomputers.’ Warmerdam haalt er zijn schouders over op. ‘Tja, dit spreekt allemaal vanzelf. Bedrog voorkom je er niet mee.’
Over de auteur
Rob Gollin schrijft sinds 2016 over sport voor de Volkskrant, vooral over wielrennen. Eerder was hij algemeen verslaggever, kunstverslaggever en correspondent in België.
Nog altijd resoneert de rel tussen meervoudig wereldkampioen Magnus Carlsen uit Noorwegen en de jonge Amerikaanse grootmeester Hans Niemann na, nu vooral in de online schaakwereld. Weliswaar beëindigden ze eind augustus hun conflict waarin de Noor zijn opponent van vals spel had beschuldigd, maar enkele weken later rezen alweer vragen over de net weer op chess.com toegelaten Amerikaan.
Argwanende Kramnik
Oud-wereldkampioen Vladimir Kramnik gaf een partij tegen hem opzichtig weg. Na twee zetten was het klaar. De speculaties begonnen meteen: vertrouwde de Rus Niemann soms niet? Warmerdam: ‘Kramnik is altijd nogal argwanend.’ Hij speelde enkele keren zelf tegen Niemann. ‘Soms ijzersterk, soms uitgesproken zwak.’
Vorige maand, in een gesprek met de Britse televisiepresentator Piers Morgan, verweerde Niemann zich tegen eerdere bevindingen in een onderzoek van chess.com dat hij in zeker 100 partijen online vals speelde. Hij noemde de aantijging ‘belachelijk’. De site staat nog altijd achter de resultaten.
Warmerdam laat zien waar spelers mee te maken krijgen als ze deelnemen aan onlinepartijen met prijzengeld. Chess.com is met afstand het grootste podium, zeker na de overname eind vorig jaar van Play Magnus, het bedrijf van Magnus Carlsen. De site rondde de kaap van 100 miljoen leden. Tot de portefeuille behoren toernooien als de Champions Chess Tour, gedoteerd met twee miljoen dollar, het Speed Chess Championship en de Pro Chess League, waarin in teamverband wordt gestreden.
Het toezicht gaat verder dan het aanklikken van een button met I agree. Warmerdam wijst op apparatuur die zijn scherm omgeeft. Er hangt een microfoon aan. Op de bovenrand zit een camera geklemd. Op een tafel naast zijn bureau staat een laptop. ‘Het kan zijn dat chess.com iets verdacht vindt en na enkele ronden vraagt of je in een zoomcall wil komen en je je kamer moet laten zien. Dan loop ik even een rondje met de camera in mijn hand. Ze kunnen ook verzoeken of je de webcam van de laptop inschakelt.’ Het komt voor dat deelnemers hun oren moeten tonen om na te gaan of er geen draadloze dopjes in schuilgaan waarmee contact met de buitenwereld mogelijk is. Er zijn vleeskleurige exemplaren verkrijgbaar.

Max Warmerdam voor zijn scherm. Op de bovenrand zit een camera geklemd, er hangt ook een microfoon.Beeld Klaas Jan van der Weij / de Volkskrant
Hoeveel bedenktijd iemand neemt
Belangrijker is de onzichtbare hand van chess.com. Op basis van algoritmen kan worden nagegaan of een speler vaak zetten kiest die een ‘engine’ als beste opties aanraadt. Dan is de twijfel gezaaid. Warmerdam: ‘Er wordt ook bijgehouden hoeveel bedenktijd iemand neemt. Als dat telkens ongeveer hetzelfde is, zeg drie tot vijf seconden, roept dat ook vragen op.’ Het platform registreert volgens hem ook het wisselen van tabbladen op het scherm en zelfs de bewegingen van de muis.
Toch is Warmerdam niet onder de indruk. Hij spreekt van ‘schijnmaatregelen’. ‘Officieel moet je de microfoon aanzetten, maar daar wordt niet streng op gelet. Ik kan me vrij makkelijk door iemand op het balkon laten influisteren. Wie komt erachter als ik één keer mijn telefoon raadpleeg, voor die ene cruciale zet? Dat kan al genoeg zijn voor winst of verlies. Het omgekeerde is ook mogelijk: iemand kan er ook een keer ten onrechte uit worden gevist.’
Een mogelijke oplossing volgens Warmerdam: grote online toernooien toch maar op locatie spelen. ‘Het gebeurt al bij een aantal belangrijke finales.’
Dat vals spel een plaag is, spreekt chess.com niet tegen. Procentueel zou het aantal verdachte partijen nog meevallen, maar algemeen directeur Daniel Rensch, zelf internationaal meester, verklaarde in 2020 in een video op YouTube dat er maandelijks ‘enkele duizenden’ spelers van het platform worden verwijderd. Driehonderd schakers met een titel zouden hebben toegegeven een keer te hebben gesjoemeld. Warmerdam is ervan overtuigd dat de topschakers het risico niet lopen. ‘Je zet te veel op het spel, zoiets raakt snel bekend.’
Levenslange schorsing
Een verzoek aan het platform voor een uitleg van de strategie blijft onbeantwoord. Rensch vertelde eerder dat een team van statistici, cheat detectives en grootmeesters voltijds bezig is met het opsporen van vals spel. Wie drie keer wordt betrapt, loopt tegen een levenslange schorsing aan. ‘Het kan altijd beter’, gaf de directeur toe, ‘maar we geloven in een toekomst waarin steeds minder valsspelers bij ons terecht kunnen. Wie beweert dat we ze niet pakken, heeft het bij het verkeerde eind.’
Max Warmerdam kan er over meepraten. Op zijn scherm laat hij een reeks mededelingen van chess.com zien. ‘Wij hebben gedetecteerd dat een of meer van uw recente tegenstanders ons fair play-beleid hebben geschonden’. Illustratief: de tussenpozen bedragen vaak niet meer dan enkele dagen.

