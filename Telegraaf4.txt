Oliereus BP legt zich vast op 60% minder CO2-uitstoot in Nederland
AMSTERDAM - Olie- en gasbedrijf BP, met een grote raffinaderij bij Rotterdam, legt zich vast op een verlaging in 2030 met 60% van al zijn uitstoot in Nederland.
Daartoe ondertekende BP donderdag een intentieovereenkomst op het ministerie van Economische Zaken en Klimaat. Nu wordt gewerkt aan de details voor de concrete uitvoering van die afbouw van de schadelijke broeikasgassen bij onder andere BP Rotterdam Refinery in Europoort.
Het gaat volgens dit akkoord om een versnelde vermindering met 1,2 megaton stikstof. Dat is 0,2 megaton afbouw aan stikstofuitstoot meer dan waar het bedrijf in 2030 wettelijk volgens het Klimaatakkoord aan moet voldoen.
Smeermiddelen
De raffinaderij van BP in Europoort geldt met die van Shell als de grootste in West-Europa. Het Britse concern levert smeermiddelen en geraffineerde brandstoffen voor het wegverkeer, de luchtvaart en scheepvaart. Bij BP werken in deze regio 2000 mensen.
De verdere vergroening die BP aankondigt gaat in stappen, zo blijkt uit de documenten. Voorlopig werkt het niet met groene waterstof, afkomstig van stroom van zon- en windparken. BP zegt de CO2 die bij de productie vrijkomt, af te vangen en op te slaan in lege gasvelden in de Noordzee. „Een tussenstap”, aldus BP Rotterdam Refinery.
Het ondertekende document toont eveneens dat BP zijn plannen voor een eigen waterstoffabriek in Rotterdam doorzet.
Restgassen
Zijn waterstof wordt straks voornamelijk gemaakt van allerlei restgassen uit raffinage en die van andere bedrijven. Het vernieuwt daartoe alle branders, waardoor de stikstofuitstoot van dit gedeelte van het bedrijf met 20 tot 30% zou verminderen. BP zegt in een volgende stap over te gaan op groene waterstof.
BP Nederland, waar de ’vergroener’ Karen de Lathouwer in augustus onverwacht als ceo opstapte en werd opgevolgd door Corné Boot, belooft ’versneld te verduurzamen’. Bijvoorbeeld door steeds meer waterstof en biobrandstoffen bij te mengen in alle benzine en diesel die het maakt.
Op zijn eigen terrein in Europoort legt BP zich vast op de verplichting tot de bouw van 200 snelladers voor elektrische auto's. Het levert komende jaren ook biodiesel en waterstof voor het vrachtverkeer in de regio, zo heeft BP met de overheid afgesproken.
Tiende akkoord
Deze afspraak met het Rijk is de tiende op rij met grote uitstoters om te minderen en zo in 2050 onder de streep, met veel compensatiemaatregelen, geen CO2-uitstoot meer te hebben.

