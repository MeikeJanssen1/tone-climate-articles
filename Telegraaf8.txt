Ronald Koeman schrikt van Ajax: ’Gek wat er allemaal gebeurt’

Bondscoach Ronald Koeman zag de afgelopen weken de ene na de andere (basis)speler afhaken bij het Nederlands elftal. En dat met op 13 oktober het thuisduel met Frankrijk en op 16 oktober het uitduel met Griekenland op de rol. In die wedstrijden moet Oranje weer dichterbij een plek op het EK in Duitsland proberen te komen.

„Het ligt puur aan de kalender. Daar klagen we al jaren over. Je ziet het bij clubs en landen, hoeveel spelers er allemaal afvallen. Het is onbegonnen werk om er wat aan te doen”, legde Koeman zich neer bij de vele blessuregevallen. „Ik heb de beschikking over 23 fitte spelers, laten we dat de hele week zo houden. Ik geloof zeker dat we tegen Frankrijk ook resultaat kunnen halen. Alles wat je haalt tegen Frankrijk is mooi meegenomen. Het resultaat tegen Griekenland is cruciaal voor de rest van de groep.”

"Als trainer van Ajax werd ik door hem overhoord"

Zeven spelers kunnen in de komende twee duels hun debuut maken in Oranje. „Ik weet niet of we genoeg haasjes hebben”, vertelde Koeman met een glimlach. Ook ging hij kort in op Ajax, afgezakt naar de zestiende plek in de Eredivisie. Brian Brobbey en Steven Bergwijn maken namens Ajax deel uit van de Oranje-selectie. „Het lijkt me niet prettig om daar te zijn nu. Het is gek wat er allemaal gebeurt. Als je kijkt naar de wedstrijden van Ajax schrik je van het niveau. AZ heeft zoveel spelers verloren en wint dan nog zo simpel in de Johan Cruijff ArenA.”

Ajax met drie verdedigers

Koeman zou het niet gek vinden als Ajax voor een systeem met drie centrale verdedigers zou kiezen. „Als er problemen binnen je elftal zijn, dan moet je eerst achterin beginnen om te zorgen dat je geen ruimtes weggeeft”, zei hij.

Steijn vertelde zondag na de nederlaag tegen AZ (1-2) dat hij snel een gesprek verwacht met Louis van Gaal die Ajax op technisch gebied gaat adviseren. Koeman was hoofdtrainer van Ajax toen Van Gaal daar als technisch directeur werkte. „Bij mij werkte hij niet op afstand. Als trainer van Ajax werd ik door hem overhoord.”

