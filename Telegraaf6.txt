December tijdelijk minder nat en februari nog erg onzeker!Winterverwachting: waarschijnlijk vrij zacht en natAMSTERDAM - Volgens de weermodellen gaan we een vrij zachte, sombere en natte winter tegemoet, aldus Weeronline. In december breekt tijdelijk wel een minder natte fase aan, met een grotere kans op vorst in de nachten. Maar zachte winden vanaf zee hebben ook dan de overhand. Voor februari is de onzekerheid in de verwachting wel heel groot!Een belangrijke kanttekening bij deze verwachting is dat de betrouwbaarheid van seizoensmodellen beperkt is. Maand- en seizoensverwachtingen komen zo’n 60% van de tijd uit. Ter vergelijking: de verwachting voor 5 dagen vooruit komt 90% van de tijd uit.De seizoensverwachting voor de eerste maand is logischerwijs betrouwbaarder dan voor de derde maand. Daarnaast schetsen seizoensmodellen puur een grove trend voor de maandgemiddelde luchtdruk, temperatuur en neerslag. Ook in een gemiddeld zachte maand kan zomaar een koude week zitten en andersom. De zachte winter van vorig jaar is daar een mooi voorbeeld van. Toen konden we in de eerste helft van december schaatsen.Na een zeer zachte en natte herfst volgt begin december een overgang naar minder nat weer met een normale hoeveelheid regen. Een normale hoeveelheid regen in december belooft overigens nog niet veel goeds. December is met gemiddeld over het land 87 mm neerslag de op één na natste maand van het jaar en de maand waarin het de meeste uren regent (13% van de tijd). Dit betekent nog flink wat buien en regenzones.Wind vanaf zee zal in december waarschijnlijk domineren en daarmee kunnen we milde lucht verwachten, maar hoe zacht het wordt is nog wel onzeker. Sommige berekeningen komen met zachte zuidwestenwinden, waarbij de maxima duidelijk boven de normaal van 7 graden uitkomen. Passeert er tussendoor een hogedrukgebied, dan kan het tijdens heldere en windarme nachten vriezen en kan ook gemakkelijk mist ontstaan. Zeker met de vochtige bodems is de kans op mist groot. Andere computerberekeningen tonen frissere noordwestenwinden, waarbij de kans op vorst in de nachten groter is!In januari neemt de kans op beduidend natter weer dan normaal in ons land opnieuw toe. De invloed van lagedrukgebieden is groot en dat resulteert in talrijke regenzones en buien die over het land heen trekken. Het is daarbij meestal vrij zacht, vooral doordat de nachten vaak bewolkt en zacht verlopen. Maar een combinatie van wind, regen en maxima rond de normaal van 6 graden maken het al snel waterkoud! En als we tijdelijk in koudere lucht terecht komen kan de neerslag zomaar een keer als sneeuw vallen.Voor februari zijn de signalen vergelijkbaar met januari, maar de onzekerheid in de weermodellen wordt wel enorm groot! Wat dat betreft mag de winterliefhebber vooral zijn hoop vestigen op de laatste wintermaand, waarin het weer nog alle kanten op kan.Klimaatverandering maakt kan op zachte winter steeds groterDoor klimaatverandering is onze winter sterk opgewarmd, de normale winter van nu is veel zachter dan die van halverwege de vorige eeuw. Dit komt door de globale opwarming en doordat de wind in de winter bij ons vaker uit het zuidwesten waait. Een zuidwestenwind voert milde zeelucht aan, waarbij echt winterweer geen kans maakt.Halverwege de vorige eeuw was het overdag gemiddeld een graad of 5 en ’s nachts -1 graad in De Bilt, nu zitten we op 7 graden en +1 graad! En de opwarming zet door; gemiddeld over de laatste tien winters zitten we zelfs al op afgerond 8 graden overdag en 2 graden ‘s nachts. Daarmee zitten we op 3 graden opwarming! Om nog een koude winter te kunnen krijgen zijn dus veel grotere afwijkingen van het normale weer nodig dan voorheen.Het aantal vorstdagen in De Bilt bedraagt nu 34 en zal volgens de laatste KNMI-klimaatscenario’s deze eeuw verder afnemen. In de warmste scenario’s zelfs tot slechts tien keer vorst in 2100! Overdag is het in dat geval gemiddeld 10 graden en ’s nachts 6 graden.Voor ons gasverbruik zijn al die zachte winters gunstig, maar ook in een opgewarmd klimaat verloopt niet elke winter zacht. Sinds 2000 hebben we zes winters gehad die kouder dan normaal verliepen en achttien die zachter dan gebruikelijk waren. Statistisch gezien is de kans op een zachte winter dus 75% en de kans op een koudere winter dan normaal 25%!De laatste relatief koude winter beleefden we in 2013 met gemiddeld (over de dagen en nachten) 2,9 graden tegen de toen geldende normaal van 3,4 graden. De winters van 2009, 2010 en 2011 verliepen nog een stuk kouder met 1 à 2 graden als gemiddelde wintertemperatuur. De winter van 1995-1996 noteerde in De Bilt als laatste een gemiddelde temperatuur onder nul; -0,2 graden.De koude winters van de laatste decennia vallen natuurlijk in het niet bij de strenge winters uit de vorige eeuw. De koudste winter in De Bilt was die van 1963 met een gemiddelde van -3 graden. Dat is 7 graden kouder dan onze huidige normaal! Koude lucht vanaf de Noordpool stroomde toen telkens over ons land. Toch zou dezelfde situatie nu misschien niet eens een wintergemiddelde temperatuur onder het vriespunt opleveren. De Noordpool is inmiddels al 4 graden opgewarmd!