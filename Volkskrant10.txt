‘Padel is als een familie: niemand voelt zich hier meer dan een ander en iedereen helpt elkaar’
Maaike Betz wil de top-50 halen van de door Spanjaarden gedomineerde sport padel, waarvan de toppers deze week in Amsterdam een belangrijk toernooi spelen. Daarom verhuisde het talent anderhalf jaar geleden naar Spanje. ‘Padel is vaak een feestje.’
Bart Vlietstra11 oktober 2023, 18:04

Padelspeelster Maaike Betz.Beeld Getty Images
Elke ochtend wordt Maaike Betz wakker gedrild of geheid. Tegenover de simpele, krap bemeten slaapkamer die ze huurt in Sabadell, een industrieel voorstadje van Barcelona, is een flatgebouw in aanbouw. Het is geen fraai uitzicht, maar het is vooral het geluid dat door merg en been gaat.
Log gratis in en ontvang
toegang tot exclusieve extra’s
Binnen 1 minuut geregeld!
Ga verder
Al een account of abonnement? inloggen
Betz (20) verhuisde om goed te worden in padel als enige Nederlandse naar Spanje. Daar traint ze onder de beste trainers met de beste spelers. Het vraagt offers. Voordat ze een jaar geleden in Sabadell neerstreek, zat ze een halfjaar in Madrid in een vaak bloedheet kamertje zonder airco. Betz: ‘Vaak deed ik overdag een fles water in de vriezer en die hield ik dan ’s avonds vast als ik in bed lag om nog een beetje af te koelen.’
Over de auteur
Bart Vlietstra schrijft sinds 2015 over voetbal voor de Volkskrant. Hij werkte ook voor diverse sportprogramma’s op televisie.
De concurrentie is groot en wordt alleen maar groter, want na Spanje groeit de racketsport ook in andere landen als kool. Deze week ontbreekt Betz op het WPT Amsterdam, het grootste padeltoernooi in Nederland dat wordt gespeeld in de Afas Live, vanwege een te lage ranking. Ze staat net buiten de top-100, die vooral bevolkt is door Spaanse spelers. Maar dat is wel het doel: deelnemen aan de toptoernooien.
Tactische en technische training
Betz traint daarvoor dagelijks. Een uur fysieke training en 1,5 uur tot 3 uur tactische en technische training, ver weg van familie en vrienden. De arbeid is haar aan te zien als ze het Barcelonese restaurant Oassis, nabij Plaça Catalunya binnenwandelt. Brede schouders, smalle taille, gespierde armen en benen.
Betz begon met tennis, net als de meeste Nederlandse topspelers. ‘Tennis heeft een plekje in mijn hart, maar mijn ouders zagen dat ik niet echt paste in dat harde wereldje. Er is minder collegialiteit, wordt soms wat geruzied onderling. Bij padel heb je zelfs bij wedstrijden tussen top-10-spelers eigenlijk geen scheidsrechter nodig. Dat regelen ze zelf. Als er iemand uitglijdt, gaan de tegenstanders meteen kijken hoe het met diegene gaat. Ik vind dat een leukere cultuur.’
Padel, waarin louter wordt gedubbeld, is ook rumoeriger door de rackets van foam, de glazen wanden die gebruikt mogen worden en door het continue gecoach van de koppels. Er klinkt muziek tijdens wedstrijden, kinderen rennen rondjes rond de baan. Betz: ‘Padel is vaak een feestje.’
Alle spelers zijn afgetraind
Van een feestje is geen sprake op het trainingscentrum in Barbéra del Valles, dat tussen Sabadell en Barcelona ligt. Zestien padelbanen liggen er dicht op elkaar, verlicht door tl-lampen, er is een afgeragde fitnessruimte en een kaal eetgedeelte met bakken vol simpele, gezonde spijzen. Hippe koffiebarretjes en speelruimtes voor kinderen, zoals gebruikelijk in veel Nederlandse padelcentra, ontbreken. Alle spelers zijn afgetraind en spelen ellenlange rally’s waarbij de bal soms uit de kooi wordt geslagen en dan toch weer wordt teruggebracht. Het ruikt er naar zweet.
Betz groet er voortdurend andere spelers, maakt soms een praatje. ‘Het motto van de trainer is: we functioneren als een familie, geen gezeik en iedereen helpt elkaar. Er zijn hier ook top-10-spelers die in Spanje echte beroemdheden zijn, maar niemand voelt zich meer dan een ander. We gaan soms met zijn allen uit eten, je krijgt een band. Speel ik tegen voor mij onbekende spelers dan is er hier altijd wel iemand die me advies geeft.’
Betz speelt meestal toernooien voor aanstormende talenten, het prijzengeld bedraagt een paar honderd euro mits er een paar rondes gewonnen worden. Dankzij haar ouders en enkele sponsors kan ze toch fulltime voor haar sport blijven gaan. Trainingen en baanhuur zijn in Spanje een stuk goedkoper dan in Nederland. Maar er zijn ook kosten voor een diëtist, een mental coach en het reizen naar toernooien door heel Europa waar ze soms zelf verblijf en eten moet betalen.
Op de centen letten
Daarom stelt ze zich tevreden met het gehuurde slaapkamertje. ‘Ik zou best een eigen appartementje in Barcelona willen en vaker uit eten gaan, maar ik wil op de centen letten.’
Ze speelt met verschillende vrouwen samen, hoewel ze het liefst een vaste partner heeft, want de samenwerking luistert nauw. ‘Maar het is een beetje een jungle als je buiten de top-50 staat.’
Kan ze nog een wereldtopper worden ondanks haar relatief late start? ‘Dat… gaan we zien. In Spanje zijn ze geboren met een padelracket in hun hand. Ik denk dat je alleen een topper kan worden als je zo snel mogelijk naar Spanje verhuist.’
Van de sport houden
Haar doel is de top-50. Of ze dan goed verdient, daarvan heeft ze ‘geen flauw benul’. Het prijzengeld gaat omhoog, zeker nu Qatar Sports Investment een eigen tour heeft opgezet, Premier Padel. ‘Ik ben dit niet begonnen om miljonair te worden. Dat is absoluut niet mijn drijfveer. Ik doe dit omdat ik van de sport houd, met de ambitie om alles eruit te halen wat erin zit.’
Jij hebt een droombestaan, zeggen bekenden in Nederland wel eens. Beetje padellen, dan naar het strand en in de avond bruisend Barcelona in. Glimlachend: ‘Nou ik heb in een halfjaar een keer op het strand gelegen. Stappen is er niet bij. In de avond rust ik uit of ben ik sponsors aan het zoeken.’
Om dan de volgende ochtend uit bed te worden geboord en daarna ‘knalhard’ te trainen. Terwijl ze in vloeiend Spaans nog wat groenten bestelt in restaurant Oasiss zegt ze: ‘En toch vind ik het heerlijk zo.’

