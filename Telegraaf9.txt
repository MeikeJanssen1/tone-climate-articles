Nicol Kremers krijgt taakstraf en rijontzegging voor weigeren bloedproef

Nicol Kremers is door de politierechter veroordeeld tot tachtig uur taakstraf, waarvan de helft voorwaardelijk. en een rijontzegging van 179 dagen, omdat zij geen bloedproef wilde doen nadat ze door de politie werd aangehouden. Ze was toen onder invloed van alcohol en drugs gaf aan op de vlucht te zijn voor realityster Peter Gillis, tegen wie ze later aangifte deed wegens mishandeling.

Kremers werd in maart dit jaar aangehouden, nadat ze tegen een vangrail was aangereden. Aan een blaastest en speekseltest werkte ze mee. Daaruit bleek dat ze alcohol en drugs had gebruikt. Ze weigerde echter een bloedproef af te laten nemen. „De bloedtest deed me terugdenken aan mishandelingen”, vertelde ze in de rechtbank in Breda. Ze verklaarde dat ze in het afgelopen jaar „al te veel pijn heeft gehad” en nog liever overreden zou worden door een auto dan een naald in haar lichaam te krijgen.

Volgens haar advocaat Sébas Diekstra had Nicol geen andere keus vanwege psychische overmacht. Het bloedprikken zou haar „herinneren aan momenten dat ze haar eigen bloed van de grond of lakens moest schrobben.” De politierechter oordeelde dinsdag niet dat er sprake was van overmacht. Hij legde haar een taakstraf op van tachtig uur, waarvan de helft voorwaardelijk.

Het stel dat bekend werd door de realityserie Massa is Kassa van SBS6 ging in februari uit elkaar. Het OM verdenkt Gillis ervan dat hij zijn ex onder meer in haar rug en neus zou hebben gebeten. De inhoudelijke behandeling van die zaak zou eerst eind augustus plaatsvinden, maar is verschoven omdat Kremers later alsnog besloot aangifte te doen.
