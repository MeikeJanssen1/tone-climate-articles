Chantal Janzen omschrijft bonusgezin als ’chaotische kruiwagen vol kikkers’

Chantal Janzen vergelijkt het hebben van een „bonusgezin” met „een hysterische, volle, drukke, chaotische kruiwagen met kikkers.” Dat schrijft de actrice en presentatrice in de nieuwe editie van haar tijdschrift &C.

„Je denkt op een moment: ha, nu zitten ze er allemaal in, nu hebben we het voor elkaar. En hup, net als je dat hebt gedacht springt er weer eentje uit, is er weer reuring en chaos”, gaat ze verder met de vergelijking. „Maar die kruiwagen zal ik mijn hele leven lang met alle liefde en kracht die ik in me heb voortduwen. Met al die kikkers erin. Want dit zijn wel mijn kikkers. De allerleukste die er zijn.”
Janzen heeft met haar man Marco een gezin met vijf kinderen, waarvan er drie al waren toen ze een relatie kregen. Marco en de vijf kinderen komen zelf ook aan het woord in de nieuwe &C, en Marco zegt dat hij Chantal nog steeds dankbaar is „dat ze mijn kinderen met open armen en hart ontving terwijl ze zelf pas eind twintig was, en dat geldt andersom ook voor de kinderen.”

Lief en warm
De kinderen zijn vooral heel eerlijk in hun kant van het verhaal. Zo zegt de nu 25-jarige Zion wat hij dacht toen hij zijn vaders nieuwe partner Chantal voor het eerst zag. ”’Het klinkt lullig, maar toen ik Chantal ontmoette, dacht ik: hé, een jongere versie van mijn moeder.” En de 14-jarige James, het eerste kind van Chantal en Marco samen, zegt „mijn moeder kan alleen niet zo goed koken, dus dat kan mijn vader beter doen.”

Toch zijn de kinderen ook heel complimenteus over Chantal. Zo zegt de 33-jarige Esmée dat ze haar „meteen heel lief en warm” vond. En Isaa (28) kan bij Chantal „goed ventileren, over liefde, werk, eigenlijk van alles.” „Ze is een goede bemiddelaar, dus soms stuur ik mijn vader een beetje via haar.”

