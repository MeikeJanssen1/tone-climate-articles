Door uitstel van klimaatmaatregelen zullen later nog hardere ingrepen noodzakelijk zijn
Het terugdraaien of uitstellen van milieumaatregelen is niet het goede antwoord. Er is draagvlak voor klimaatbeleid, mits het rechtvaardig wordt uitgevoerd.
De autolobby boekte deze week een belangrijke overwinning. De lidstaten van de EU wezen een voorstel van de Europese Commissie af om de milieunormen voor auto’s te verscherpen. De zogeheten Euro 7-normen zijn van groot belang, omdat er tot 2035 nog volop benzine- en dieselauto’s in de EU zullen worden verkocht. Vanaf 2035 is de verbrandingsmotor verboden, maar het is nog maar de vraag of die datum gehaald wordt, gezien de schaarste aan grondstoffen, de relatief hoge prijs van elektrische auto’s en de nog gebrekkige oplaadinfrastructuur in veel landen. Bovendien zullen de oude auto’s met verbrandingsmotor nog jaren blijven rondrijden. De EU heeft een kans laten liggen om benzine- en dieselauto’s in elk geval schoner te maken.
Blijf op de hoogte
Helaas komt het terugdraaien of uitstellen van klimaat- en milieumaatregelen steeds vaker voor. Het Verenigd Koninkrijk stelde onlangs enkele belangrijke klimaatmaatregelen uit, terwijl het juist meer olie en gas wil oppompen. Zweden schroefde zijn ambities terug. Duitsland stelt hogere eisen voor het isoleren van nieuwe woningen uit. In Frankrijk zei president Macron, nog altijd getraumatiseerd door de gele hesjes, dat hij geen dwingende milieumaatregelen wil nemen. In Nederland staat het stikstofbeleid op losse schroeven.
Op zichzelf zijn de aarzelingen van politici begrijpelijk. Veel landen bevinden zich in economisch zwaar weer. Dat geldt zeker voor Duitsland en zijn machtige, maar inmiddels kwetsbare auto-industrie. Bovendien vrezen politici dat burgers in opstand komen als zij worden geconfronteerd met dure klimaatmaatregelen, terwijl de kosten van levensonderhoud toch al zo gestegen zijn. Vooral centrum-rechtse partijen, die in de meeste landen deel uitmaken van de regering, zijn bevreesd voor (extreem-)rechtse concurrenten die klaarstaan om onvrede te gebruiken voor hun cultuuroorlog tegen ‘de elite’ die de noden van ‘het volk’ niet begrijpt.
Toch is het uitstellen van milieumaatregelen niet het goede antwoord. Daardoor zullen de problemen rond klimaat en milieu alleen maar verergeren, waardoor later nog hardere ingrepen noodzakelijk worden.
Bovendien moet Europa leiderschap tonen op klimaatgebied. Als Europa zijn ambities laat varen, wordt het nog moeilijker om de rest van de wereld mee te krijgen. Ook in economisch opzicht is het van groot belang dat Europa zich richt op de groene technologie van de toekomst. Als het vasthoudt aan fossiele brandstoffen, zal het nog verder achterop raken bij China en de VS, waar groene technologie met miljarden wordt gesubsidieerd.
Volgens onderzoek worden zorgen over het klimaat breed gedeeld, ook door kiezers en lageropgeleiden. Natuurlijk zullen klimaatmaatregelen op weerstand stuiten als puntje bij paaltje komt. Maar er is draagvlak voor klimaatbeleid, mits het rechtvaardig wordt uitgevoerd. In het huidige beleid gaan subsidies – bijvoorbeeld voor elektrische auto’s en zonnepanelen – te vaak naar de hogere inkomens, maar dat kan ook anders. Zo moet er veel meer worden geïnvesteerd in de isolatie van sociale huurwoningen. Dat is niet alleen goed voor het klimaat, maar ook voor het wooncomfort van burgers met een laag inkomen. Per slot van rekening zijn klimaat en milieu niet links of rechts. Iedereen heeft belang bij een leefbare aarde.

